Koncerny motoryzacyjne wygaszają produkcję. Ceny aut biją kolejne rekordy
ABB
24 sierpnia 2021, 06:01
Ten tekst przeczytasz w 1 minutę
Fabryka samochodów / ShutterStock
Gwałtowny wzrost liczby przypadków koronawirusa w Azji Południowo-Wschodniej wywołał kolejną falę niedoborów chipów i zamykanie fabryk samochodów na całym świecie. Czy w tej sytuacji astronomicznie wysokie ceny samochodów mają szansę spaść?
Toyota, największy na świecie producent samochodów pod względem sprzedaży pojazdów, ogłosiła 19 sierpnia, że we wrześniu zamknie 14 fabryk w Japonii. Przerwane przez pandemię Covid-19 łańcuchy dostaw podzespołów do produkcji aut wymusiły na koncernie zmniejszenie produkcji o około 40 proc. Toyota zamyka również swoje fabryki w innych częściach świata. Szacuje się, że w Ameryce Północnej produkcja może spaść z 40 do 60 proc.
Świat bez chipów
Do Toyoty dołączył Volkswagen, który również w zeszły czwartek zapowiedział konieczność wprowadzenia podobnych cięć w produkcji. „Nowe ogniska Covid-19 w Azji – na przykład w Malezji – prowadzą do ponownego zamykania kluczowych zakładów produkujących półprzewodniki” – oświadczył Volkswagen. „W obecnych warunkach spodziewamy się, że podaż chipów pozostanie bardzo niestabilna i napięta w trzecim kwartale 2021 roku. Nie można wykluczyć dalszych ograniczeń produkcji”. Malezja jest głównym dostawcą chipów komputerowych stosowanych w przemyśle samochodowym.
Wcześniej inni producenci samochodów, w tym General Motors, Ford i Stellantis (firma powstała z połączenia Fiata Chryslera i PSA Group) informowali o niedoborach części i zapowiadali poważne zmniejszenie produkcji. Problemy z dostawami chipów zgłaszały również firmy produkujące samochody elektryczne: Tesla i budująca ciężarówki Nikola.
Ofiary zamówień „just in time”
Brak chipów dla przemysłu samochodowego na przełomie 2020 i 2021 roku był raczej pokłosiem kiepskiego planowania niż problemów wywołanych bezpośrednio przez pandemię. Na początku zeszłego roku kryzys gospodarczy spowodowany nagłym uderzeniem pandemii doprowadził do mocnego spadku sprzedaży samochodów. Producenci rozpoczęli wówczas poważne cięcia zamówień na części, w tym chipy do komputerów pokładowych. Wszyscy spodziewali się, że głęboka recesja potrwa wiele miesięcy, jeśli nie lat i zabije popyt na nowe samochody.
Ale popyt na samochody szybko odbił, na co producenci aut nie byli absolutnie przygotowani. Ich dostawcy odsprzedali nadprogramowe chipy firmom wytwarzającym komputery, konsole do gier wideo i inną elektronikę, na którą popyt w czasie pandemii gwałtownie wzrósł. A firmy samochodowe zostały bez podzespołów niezbędnych do produkcji.
Koncerny motoryzacyjne spodziewały się, że niedobór podzespołów zostanie wyrównany w drugiej połowie bieżącego roku, co pozwoli im nadrobić zaległości w produkcji. Jednak plany te pokrzyżowało pojawienie się wariantu Delta oraz niskie wskaźniki szczepień w Azji Południowo-Wschodniej. Oba te czynniki bardzo negatywnie wpłynęły na możliwości produkcyjne dostawców chipów. Dlatego wiele wskazuje na to, że chętni na zakup nowego albo używanego samochodu będą przez dłuższy czas borykać się z ograniczeniami w dostawach aut i rekordowo wysokimi ich cenami.
Źródło: CNN
POPULARNE
Gazpromu lekcja dla Europy
Czechy mają 26 działających elektrowni węglowych. Ze słońca i wody produkują tylko 10 proc.
Ferie zimowe 2022 - terminy w poszczególnych województwach
Kredyt hipoteczny na 100 lat. Niska rata to za mało, by zaktywizować rynek mieszkaniowy
Kryzys gazowy w Europie trwa w najlepsze. Gazprom gromadzi zapasy
Upadek Evergrande katastrofą na miarę Lehman Brothers?
Nowe propozycje MEiN dla nauczycieli: większe pensum, skrócenie ścieżki awansu i podwyżki
Kryzys dyplomatyczny na linii Paryż-Canberra. Australia zerwała kontrakt na dostawy okrętów podwodnych
TYLKO W DGP Gazprom prześle przez Polskę do Niemiec tylko jedną trzecią gazu
Niska inflacja w strefie euro wpłynie na podwyżki stóp procentowych
Kontakt
Reklama
Kariera
Prenumerata
Regulamin
Ochrona prywatności
Copyright © INFOR PL S.A.