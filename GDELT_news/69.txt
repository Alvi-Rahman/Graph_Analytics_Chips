Criza de cipuri se extinde: Producătorii de smartphone-uri, următoarea victimă a deficitului de semiconductori
PUBLICAT DE MELANIA AGIU PE 25.07.2021
Deficitul global de semiconductori ar putea continua şi în 2022, afecând producţia de smartphone-uri şi prefigurând o aprovizionare cu deficienţe pentru o serie de electrocasnice şi echipamente industriale, susţin directorii din industrie, transmite Reuters.
Sectorul auto a avut cel mai mult de suferit anul acesta, dar aprovizionarea cu semiconductori s-ar putea îmbunătăţi relativ curând, China urmând să producă o parte din producţia pe care Taiwan nu o poate realiza, a declarat economistul ING Iris Pang, potrivit Agerpres.
 Companiile de semiconductori din Taiwan au majorat producţia în China după ce întreruperile de curent şi creşterea numărului cazurilor de COVID-19 au afectat producţia şi operaţiunile portuare din Taiwan, a adăugat Pang, care a avertizat că persistă problemele de aprovizionare cu cipuri iar producătorii de smartphone-uri se vor confrunta cu dificultăţi în viitor.
 Potrivit sursei citate, companiile din întreaga lume au avertizat asupra efectelor deficitului de aprovizionare cu semiconductori.
 Adam Khan, fondatorul AKHAN Semiconductor a afirmat că problema ar putea persista până în trimestrul doi din 2022. La rândul său Andrew Feldman, directorul general al startup-ului Cerebras Systems, a avertizat că producătorii aşteaptă până la 32 de săptămâni pentru noi cipuri şi componente.
 Deficitul în aprovizionarea cu cipuri, care afectează producătorii auto din întreaga lume, este rezultatul unei combinaţii de factori. Producătorii de automobile au închis uzinele timp de două luni în timpul pandemiei de COVID-19 de anul trecut şi au anulat comenzile de cipuri. În paralel, însă, cererea de cipuri a crescut în industria echipamentelor electronice, în condiţiile în care oamenii au fost obligaţi să stea în acasă, ceea ce a condus la creşterea vânzărilor de laptopuri şi console de jocuri video. Acum producătorii de automobile trebuie să concureze pentru cipuri cu producătorii de electronice.
 UE vrea să ajungă la 20% din producţia globală de cipuri până în 2030
Comisia Europeană a lansat, săptămâna trecută, două noi alianţe industriale, respectiv Alianţa pentru tehnologiile procesoarelor şi semiconductorilor şi Alianţa europeană pentru date industriale, Edge şi Cloud.
 Potrivit executivului comunitar, cele două noi alianţe vor avansa următoarea generaţie de microcipuri şi tehnologii de calcul industrial cloud / edge şi vor oferi UE capacităţile necesare pentru a-şi consolida infrastructurile, produsele şi serviciile digitale critice
 Alianţa industrială pentru procesoare şi tehnologii semiconductoare
„Microcipurile, inclusiv procesoarele, sunt tehnologii cheie care alimentează toate dispozitivele şi maşinile electronice pe care le folosim astăzi. Chipurile stau la baza unei mari varietăţi de activităţi economice şi determină eficienţa energetică şi nivelurile de securitate ale acestora. Capacităţile de dezvoltare a procesoarelor şi cipurilor sunt cruciale pentru viitorul celor mai avansate economii de astăzi. Alianţa industrială privind procesoarele şi tehnologiile semiconductoarelor va fi un instrument cheie pentru continuarea progresului industrial în UE în acest domeniu, transmite Comisia Europeană.
 Potrivit executivului european, alianţa „va identifica şi aborda blocajele actuale, nevoile şi dependenţele din întreaga industrie asigurându-se că Europa are capacitatea de a proiecta şi produce cele mai avansate cipuri, reducând în acelaşi timp dependenţele sale strategice generale, prin creşterea ponderii sale din producţia globală de semiconductori la 20% până în 2030.”
  Pe aceeași temă
Izolarea a mutat cumparăturile în online. Magazinele virtuale, noul trend în pandemie
Reacţia femeilor după ce partidul comunist din China a decis că o familie poate avea trei copii
Croaţia şi Ungaria vor accepta drept refugiaţi doar colaboratori ai misiunii lor în Afganistan
adevarul.ro